# Malviventi dei Marchi Rossi
Dopo circa un giorno dall’arrivo degli avventurieri a Phandalin, uno scontro con i Marchi Rossi diventa inevitabile. Questo può accadere in molti modi diversi:
- Dopo avere parlato con vari PNG in paese, i personaggi decidono di affrontare i Marchi Rossi all’osteria del Gigante Addormentato.
- I personaggi decidono di indagare al Maniero Tresendar. In questo caso il DM salta l’incontro e passa direttamente a “Il Nascondiglio dei Marchi Rossi”.
- Se i personaggi non mostrano nessun interesse nei confronti dei Marchi Rossi, una banda di malviventi va a cercarli e dà il via a uno scontro per la strada. Il DM può condurre questo incontro quando i personaggi escono da uno dei luoghi del paese.

###### Faccia a faccia
Se i personaggi affrontano i Marchi Rossi al Gigante Addormentato, il DM legge:
>[!note]- Leggere ad Alta Voce
>*Il Gigante Addormentato è una fatiscente osteria situata ai confini orientali del paese. Quattro malviventi umani se ne stanno a oziare sotto il portico, seduti su barili di birra vuoti o appoggiati alla parete. Ognuno di loro indossa un sudicio mantello scarlatto e tiene gli occhi fissi su di voi quando vi avvicinate. Uno dei banditi sputa a terra. “Bene bene”, ringhia. “È arrivato un nuovo branco di cuccioli in paese. Che volete, cuccioli? Siete venuti qui a guaire?”*

Se i Marchi Rossi affrontano i personaggi per la
strada, il DM legge:

>[!note]- Leggere ad Alta Voce
>*Quando tornate in strada, notate quattro malviventi armati che vi stavano aspettando. Ognuno di loro indossa un sudicio mantello rosso, tiene la mano sull’impugnatura dell’arma e vi pianta gli occhi addosso. Uno dei banditi sputa a terra. “Per voi è ora di sloggiare, stranieri. Lasciate qui le vostre cose e andatevene.”*

Il DM può continuare a insultare e provocare i personaggi fin quando vuole. Se nel giro di un round o due i personaggi non hanno attaccato, sono i Marchi Rossi a farlo. Nessuno dei due lati è sorpreso, in quanto è evidente che un combattimento è imminente.
Il gruppo è composto da **quattro malviventi dei Marchi Rossi.** Quando almeno tre malviventi sono sconfitti, il quarto fugge verso il Maniero Tresendar.

###### Sviluppi
Quei Marchi Rossi che sono stati catturati o affascinati dai personaggi possono fornire qualche informazione utile. (Vedi il riquadro “Cosa Sanno i Marchi Rossi” a pagina 20.) Il borgomastro Harbin Wester non accetta di tenere i Marchi Rossi in prigione finché non apprende che tutta la banda è stata sconfitta, ma i personaggi possono facilmente persuaderlo o intimidirlo affinché tenga sotto chiave i prigionieri da loro catturati almeno per qualche giorno.
Se i personaggi uccidono i malviventi, si guadagnano la gratitudine della maggior parte degli abitanti di Phandalin, con l’eccezione del borgomastro, che teme ritorsioni da parte dei Marchi Rossi. Harbin non punisce i personaggi, ma li avverte di non combinare altri guai.
**Missione: Recuperare i risparmi di una vita.** Dopo che i personaggi hanno affrontato i Marchi Rossi per la prima volta, Gundren e il resto delle persone di Phandalin esortano i personaggi a recuperare i loro beni. I popolani non posseggono molto e mettono insieme una piccola quantità di denaro per ricompensare gli avventurieri di circa 25 mo. 

# Il Nascondiglio dei Marchi Rossi
La base dei Marchi Rossi a Phandalin è costituita da un dungeon situato sotto il Maniero Tresendar. Prima che il maniero cadesse in rovina, le sue cantine servivano a custodire ampie riserve di cibo e acqua nell’eventualità che l’edificio fosse attaccato, mentre una cripta adiacente veniva usata come luogo di sepoltura per i defunti della famiglia Tresendar. Da allora i Marchi Rossi hanno ampliato le cantine e le hanno adattate ai loro scopi, aggiungendo recinti degli schiavi, laboratori e dormitori.
Se i personaggi iniziano la loro ricerca al Maniero Tresendar, entrano nel dungeon nell’area R1. Se invece seguono Carp Alderleaf fino al tunnel segreto che il ragazzo ha scoperto, entrano nel dungeon dall’area R8.

## Tratti Generali
Il nascondiglio è composto da una serie di camere di dungeon di solida costruzione, dai pavimenti in pietra lastricata e dalle pareti di blocchi di pietra lavorata. L’estremità ovest del complesso è più bassa dell’estremità est. Una fila di scale condurrà gli esploratori verso il basso.
***Soffitti***. I corridoi e le camere hanno soffitti alti 3 metri, salvo dove specificato diversamente.
***Porte***. Tutte le porte sono fatte di legno e hanno maniglie, cardini e serrature incorporate di ferro. Le porte non sono chiuse a chiave, salvo dove specificato diversamente. Iarno Albrek (area 12) e un bugbear di nome Mosk (area 9) hanno una chiave di ferro a testa che può aprire o chiudere ogni porta del complesso.
Una porta chiusa a chiave può essere scassinata usando gli arnesi da scasso ed effettuando con successo una prova di Destrezza con CD 10. Una porta può anche essere abbattuta superando una prova di Forza con CD 20.
***Porte Segrete.*** Una “S” sulla mappa del Nascondiglio dei Marchi Rossi indica l’ubicazione di una porta segreta.
Le porte segrete sono fatte di pietra e si mimetizzano con le pareti circostanti. Per notare una porta segreta da una distanza inferiore a 3 metri senza cercarla attivamente è richiesto un punteggio di Saggezza (Percezione) passiva di 15 o superiore. In alternativa, se un personaggio dedica del tempo a esaminare la parete, può trovare la porta segreta effettuando con successo una prova di Saggezza (Percezione) con CD 10. Le porte segrete si aprono girando su cardini di ferro nascosti e non sono chiuse a chiave.
***Luce***. Quasi tutte le aree sono aree di luce intensa, proiettata da lampade a olio appese agli appositi sostegni sulle pareti e rifornite ogni tre o quattro ore in base alle necessità.

![[027-map-2.02-redbrand-hideout-1.webp]]


## R1. Cantina
Un’esplorazione del maniero rivela che l’edificio è deserto, ma ci sono numerose tracce che conducono a una scalinata di pietra situata accanto alle rovine di una grossa cucina. In fondo alla scala è visibile una porta che si affaccia su una cantina. La porta non è chiusa a chiave.
Quando i personaggi la aprono, il DM legge il brano seguente:

>[!note]- Leggere ad Alta Voce
>*La porta si apre su un pianerottolo largo un metro e mezzo che si affaccia su una grossa cantina ad almeno quattro metri e mezzo di altezza, con due brevi rampe di scalini di pietra che scendono fino al pavimento. Un’altra porta è situata sotto le scale a nord. Una grossa cisterna di pietra occupa la parte occidentale della stanza, lungo le cui pareti sono allineati barili e barilotti.*

>[!info]+ Cosa Sanno i Marchi Rossi
>Se i personaggi affascinano o interrogano con successo uno o più membri dei Marchi Rossi, vengono a sapere dell’esistenza del loro nascondiglio sotto il Maniero Tresendar, assieme alle informazioni utili seguenti:
>-  Il capo dei Marchi Rossi è un mago umano noto come Bastone di Vetro, così soprannominato per il suo bastone magico fatto di vetro. (Soltanto Iarno Albrek e il Ragno Nero conoscono il vero nome di Bastone di Vetro.) I suoi alloggi si trovano all’estremità ovest della roccaforte (vedi le aree 11 e 12).
>- Una misteriosa figura chiamata il Ragno Nero ha ingaggiato i Marchi Rossi per scacciare gli avventurieri e intimidire gli abitanti del luogo, per motivi ignoti. Il Ragno Nero ha inviato alcuni bugbear di rinforzo ai Marchi Rossi, mettendo a disposizione della banda un po’ di forza bruta aggiuntiva (vedi l’area 9).
>- La parte inferiore del complesso è sorvegliata da un orrendo “mostro occhiuto” (vedi l’area 8).
>- I Marchi Rossi hanno rinchiuso un gruppo di prigionieri in un’area “accanto alle vecchie cripte”, che sono sorvegliate dagli scheletri (vedi le aree 4 e 5).

Questa stanza sembra essere una grande cantina sotterranea, esattamente come quella che ci si aspetterebbe di trovare sotto un vecchio maniero. I Marchi Rossi vogliono tenere nascosto il loro quartier generale, quindi ad eccezione dei barili pieni di provviste fresche, nulla in questa stanza tradisce la loro presenza.
I barili contengono maiale e manzo salato, farina, zucchero, mele e birra. Spostare i barili per esaminarli meticolosamente è un’attività rumorosa che attira l’attenzione dei Marchi Rossi nell’area 2.
***Cisterna***. Questa riserva rettangolare è pulita e piena di acqua fredda potabile. È profonda 3 metri e ha un bordo rialzato di 60 centimetri rispetto al resto del pavimento (quindi il fondo della cisterna si trova a 2,4 metri di profondità rispetto al pavimento). I tubi di scolo che partono dal tetto del vecchio maniero riforniscono la cisterna di acqua.
Una sacca impermeabile è appesa a una corda sommersa attaccata alla parete sud della cisterna, a circa 60 centimetri sotto la superficie dell’acqua. Da fuori dall’acqua non è visibile, ma può essere trovata effettuando con successo una prova di Saggezza (Percezione) con CD 15 o automaticamente se un personaggio sonda la cisterna con un’asta o vi salta dentro. La sacca contiene alcuni oggetti preziosi (vedi la sezione “Tesoro”).
***Porta Segreta.*** Una porta segreta è situata all’angolo sudovest della stanza. Vedi la sezione “Tratti Generali” per ulteriori informazioni sulle porte segrete.

###### Sviluppi
Nessun mostro o nemico è presente in quest’area, ma i malviventi dell’area 2 si accorgeranno della presenza dei personaggi, se questi fanno molto rumore quaggiù. I malviventi entrano nella stanza di soppiatto e beneficiano di sorpresa se i personaggi non li sentono (vedi “Sorpresa” nel regolamento). Se i malviventi combattono in quest’area e due di loro vengono sconfitti, l’ultimo potrebbe rivelare la presenza della porta segreta fuggendo in quella direzione.

>[!note]+ Tesoro
>La sacca nascosta nella cisterna è impermeabile e contiene una *pozione di guarigione*, una *pozione di invisibilità*, 50 mo e semplici abiti da viaggio puliti. Si tratta di un kit di fuga che Iarno ha nascosto quaggiù in caso di emergenza.

## R2. Dormitorio
Buona parte dei membri umani dei Marchi Rossi alloggia a Phandalin. Questo dormitorio è un buon posto dove far calmare le acque dopo un’incursione ai danni dei minatori e dei mercanti di pellicce locali.

>[!note]- Leggere ad Alta Voce
>*Questo sembra essere un magazzino riadattato ad alloggio temporaneo. Due letti a castello sono stati sistemati lungo la parete accanto alla porta, mentre la parte sud della camera è occupata da casse e barili.*

**Tre malviventi dei Marchi Rossi** riposano in questa stanza. Se sentono molto rumore nell’area 1 (come qualcuno che parla a voce alta o un barile che viene fatto rotolare), si preparano a combattere e tentano di sorprendere gli intrusi. I barili di questa stanza contengono scorte simili a quelle dell’area 1.

>[!note]+ Tesoro
> Ognuno dei tre Marchi Rossi porta alla cintura una borsa che contiene un piccolo tesoro. Il primo possiede 16 ma e 7 mo, il secondo 12 ma e 5 mo e il terzo 15 me e due granati (10 mo ciascuno). Inoltre, tre sporchi mantelli scarlatti sono appesi ai letti.

## R3. Corridoio con Trappola
Quest’area faceva parte delle cantine originali del Maniero Tresendar. I Marchi Rossi hanno scavato e rimosso il terriccio sotto il pavimento di pietra, creando una fossa nascosta che usano come trappola.

>[!note]- Leggere ad Alta Voce
>*Un fitto strato di polvere ricopre le pietre lastricate di questo cupo corridoio. Le pareti sono decorate con finte colonne disposte a intervalli di tre metri e la doppia porta all’estremità ovest del corridoio è rivestita di una placcatura in rame che col passare del tempo è diventata verde. La porta è decorata con un bassorilievo che raffigura un angelo piangente.*

La fossa nascosta al centro del corridoio è celata sotto un falso pavimento fatto di pietre lastricate non cementate disposte su una fila di fragili assi di legno. Le pietre e le assi crollano sotto un peso pari o superiore a 50 chilogrammi. Se un personaggio cerca trappole nel corridoio, riesce a notare la fossa nascosta superando una prova di Saggezza (Percezione) con CD 15. Una prova effettuata con successo rivela anche degli esili cornicioni che corrono sul lato sud e sul lato nord della fossa. Una creatura può tentare di sgusciare oltre la fossa passando su uno di quei cornicioni ed effettuando con successo una prova di Destrezza (Acrobazia) con CD 10.
Se una creatura innesca la trappola o fallisce la prova di Destrezza per sgusciare lungo il bordo della fossa, deve superare un tiro salvezza su Destrezza con CD 15 per aggrapparsi al bordo. In caso di fallimento, la creatura cade per 6 metri sul pavimento di terriccio della fossa, subisce 2d6 danni contundenti e atterra prona su un mucchio di pentolame arrugginito. Il rumore attira i **due malviventi dei Marchi Rossi** nell'area R5 in quest'area.

## R4. Cripte di Tresendar
Gli antenati della famiglia Tresendar, ormai scomparsa da tempo, venivano un tempo sepolti in questo mausoleo.

>[!note]- Leggere ad Alta Voce
>*Questa cripta polverosa ospita tre grossi sarcofagi di pietra, su ognuno dei quali poggia uno scheletro umano vestito di frammenti arrugginiti di una cotta di maglia. Le finte colonne lungo le pareti sono scolpite per assomigliare a querce dai rami protesi verso il soffitto. La doppia porta nell’angolo sudest è rivestita di una consunta placcatura in rame.*

I **tre scheletri** animati sono una precauzione di Bastone di Vetro e attaccano qualsiasi creatura che giunga entro 3 metri dalla porta che conduce all’area 5 o quella che conduce all’area 6, a meno che quella creatura non indossi il mantello scarlatto dei Marchi Rossi. Un combattimento in questa stanza mette in allarme i Marchi Rossi nell’area 5.
Il coperchio di pietra di ogni sarcofago è scolpito in modo da raffigurare il defunto all’interno (due maschi umani e una femmina umana, tutti di portamento nobiliare). Se aperte, le tombe rivelano soltanto un cumulo di ossa ammuffite e alcuni brandelli di abiti, ma vedi la sezione “Tesoro”.

>[!note]+ Tesoro
>Tra le ossa di ogni sarcofago è nascosto un anello con sigillo in platino (50 mo).

## R5. Recinti degli Schiavi
Negli ultimi due mesi i Marchi Rossi hanno catturato vari viaggiatori che attraversavano l’area e li hanno rinchiusi in questi recinti, in attesa di poterli vendere come schiavi.

>[!note]- Leggere ad Alta Voce
>*Questa lunga stanza è suddivisa in tre aree ed è delimitata a nord e a sud da una fila di sbarre di ferro. Il pavimento delle celle è ricoperto da un lercio strato di paglia e le porte montate su cardini sono bloccate da catene e lucchetti. Due donne dall’aspetto esausto sono rinchiuse nella cella a sud, mentre un ragazzino umano occupa la cella a nord. Tutti i prigionieri indossano semplici tuniche grigie e portano un collare di ferro al collo. Alcuni abiti scartati sono stati accumulati alla rinfusa contro la parete di fondo.*

**Due malviventi dei Marchi Rossi** nei loro mantelli scarlatti montano la guardia in quest’area, anche se passano buona parte del loro tempo a tormentare i prigionieri inermi (vedi la sezione “Prigionieri”). Se sentono combattere nell’area 4, prendono posizione contro la parete accanto alla porta, nel tentativo di sorprendere gli intrusi. I prigionieri sono troppo intimoriti per lanciare un grido di avvertimento o chiedere aiuto.
Gli abiti accumulati su un lato appartenevano ai vari prigionieri che sono stati rinchiusi quaggiù nel giro degli ultimi due mesi (almeno una dozzina di persone, a giudicare dalle dimensioni del cumulo).
***Porte delle Celle.*** Le porte delle celle sono dotate di serrature semplici che possono essere scassinate usando gli arnesi da scasso ed effettuando con successo una prova di Destrezza con CD 10. Le porte possono anche essere sfondate usando la forza bruta, superando una prova di Forza con CD 22.

###### Prigionieri
I tre **popolani** umani imprigionati quaggiù sono Mirna Dendrar e i suoi due figli, Nars di tredici anni e Nilsa di diciotto anni. Alcuni giorni fa i Marchi Rossi hanno assassinato il marito di Mirna, Thel, che aveva osato tenere testa ai malviventi. (Il suo cadavere si trova nell’area 8.) Quella notte la banda ha fatto ritorno in paese e ha rapito la famiglia dalla sua abitazione di Phandalin, con l’intenzione di venderla in schiavitù.
I Dendrar sono grati ai personaggi per il salvataggio, ma non hanno molte informazioni da fornire sul nascondiglio dei Marchi Rossi. Sanno solo che il loro capo è un mago (anche se non l’hanno mai incontrato e non conoscono il suo nome) e che tiene alcuni “mostri alti e pelosi dalle grandi orecchie” (i bugbear) al suo servizio.

## R6. Armeria
La porta di questa stanza è chiusa a chiave dall’esterno. Di fronte alla porta chiusa c’è una porta segreta che conduce all’area 7. Per ulteriori informazioni sulle porte chiuse e sulle porte segrete, vedi la sezione “Tratti Generali” (pagina 20).

>[!note]- Leggere ad Alta Voce
>*Lungo le pareti di questa camera sono appoggiate varie rastrelliere cariche di armi come lance, spade, balestre e quadrelli. Su un attaccapanni accanto alla porta sono appesi circa una dozzina di sporchi mantelli rossi.*

I Marchi Rossi sono ambiziosi e intendono ampliare le loro attività nell’immediato futuro, quindi hanno iniziato ad accumulare armi e armature.
Le rastrelliere per armi contengono dodici lance, sei spade corte, quattro spade lunghe, sei balestre leggere e otto faretre contenenti venti quadrelli da balestra ciascuna.

## R7. Magazzino e Officina
I Marchi Rossi hanno accumulato in questa camera le merci che hanno rubato per i Figli del Dragone. Da qui le spediscono a sud attraverso le caverne o lo Scudo del Leone e le imballano per custodirle nella roccaforte. 

>[!note]- Leggere ad Alta Voce
>*Quest’area è costituita dalla parte nord di una grossa caverna naturale, rifinita con pareti in pietra lavorata e un pavimento lastricato. Lungo le pareti sono stati impilati vari barili, assieme a numerose casse vuote, cumuli di paglia da imballaggio, martelli, piedi di porco e chiodi.*
>*La caverna prosegue per una certa distanza verso sud. Riuscite a distinguere vari passaggi che si aprono lungo il tratto più ampio della caverna e quella che sembra una profonda fossa o un crepaccio che si apre sul pavimento.*

Questa stanza contiene due porte segrete, una che conduce all’area 6 e l’altra all’area 12. Vedi la sezione “Tratti Generali” (pagina 20) per ulteriori informazioni sulle porte segrete.

>[!note]+ Tesoro
>Buona parte delle scorte e delle merci custodite in questa stanza sono le ricchezze e i risparmi che i Marchi Rossi hanno estorto ai cittadini di Phandalin. Il tesoro è composto da 2600 mr, 1400 ma, 80 mo e 7 diaspri sanguigni dal valore di 50 mo ciascuno.

## R8. Crepaccio
I personaggi possono arrivare qui da tre direzioni diverse: dal tunnel dall’area 1, dal magazzino dall’area 7 o dal passaggio in pietra grezza a sud, che continua oltre la mappa per circa trenta metri fino a sfociare nei boschi a sud del Maniero Tresendar. Il passaggio è un modo eccellente per contrabbandare persone o merci dentro e fuori da Phandalin senza essere visti ed è una risorsa perfetta per una banda di ladri e schiavisti.

>[!note]- Leggere ad Alta Voce
>*Una gelida brezza attraversa questa vasta caverna naturale, portando un vago sentore di carne putrefatta. Un crepaccio taglia in due la caverna ed è affiancato da due rozze colonne di pietra che sorreggono un soffitto alto sei metri. Due ponti di legno arcuati attraversano il baratro.*

Il guardiano della caverna è un **nothic**, un folle mostro di nome Ssarnak sotterraneo affamato di carne. La creatura, attirata da un debole effetto magico emanato dal crepaccio, occupava l’area fin da prima che i Marchi Rossi si stabilissero sul posto. Iarno è riuscito a stringere un accordo con il mostro, convincendolo a sorvegliare la roccaforte in cambio di tesori e di qualche dose di carne fresca di tanto in tanto. Tuttavia, del nothic non ci si può fidare.
Il nothic si annida nei pressi delle estremità ovest dei due ponti. Se nota degli intrusi nella caverna, si nasconde dietro una delle due grosse colonne di pietra e li osserva, tentando di usare la sua Intuizione Innaturale (vedi la scheda delle statistiche della creatura) per discernere i segreti dei personaggi.
Il nothic comunica telepaticamente. Se viene scoperto, preferisce negoziare e non si fa troppi scrupoli a tradire i Marchi Rossi di fronte a un incentivo giusto, come una promessa di cibo. Interpretando il nothic, il DM dovrebbe parlare sussurrando e alternando alle parole qualche folle risatina e frase senza senso. Dovrà inoltre spiegare che la creatura non sta parlando: i suoi folli mormorii e le sue richieste di cibo echeggiano direttamente nella testa dei personaggi. Il nothic sa tutto ciò che sanno i Marchi Rossi; vedi il riquadro “Cosa Sanno i Marchi Rossi” a pagina 20.
***Ponti***. Questi ponti sono fatti di assi di legno e sono privi di ringhiere. Il ponte sud è manomesso in modo da crollare se una creatura di peso superiore ai 25 chilogrammi lo attraversa. Un personaggio accanto al ponte può capire che la costruzione è difettosa superando una prova di Intelligenza (Indagare) con CD 15. Una creatura può usare un’azione per scalzare un supporto all’estremità di un ponte, facendolo precipitare nel crepaccio.
***Crepaccio***. Questo crepaccio dalle pareti ripide è largo dagli 1,5 ai 3 metri ed è profondo 6 metri. Le sue pareti rocciose irregolari possono facilmente essere scalate senza dover effettuare alcuna prova di caratteristica. Se una creatura cade nel crepaccio, subisce 2d6 danni contundenti e atterra prona su uno strato di detriti considerato terreno difficile (vedi “Terreno Difficile” nel regolamento).
Il fondo del crepaccio emana un freddo innaturale. Se esaminata attraverso un incantesimo individuazione del magico, l’area emana una debole aura necromantica. La magia rallenta l’invecchiamento e la decomposizione di tutta la materia organica a metà della velocità normale.
Sul fondo del crepaccio, in mezzo a uno strato di ossa spolpate e rosicchiate, giace il cadavere semisbranato di Thel Dendrar, l’intagliatore ucciso dai Marchi Rossi. I fuorilegge hanno gettato quaggiù il cadavere affinché il nothic potesse cibarsene.

>[!note]+ Tesoro
>Il nothic custodisce il suo tesoro in un malconcio forziere di legno nascosto in un cunicolo in fondo al crepaccio, sotto il ponte nord. Il forziere non è visibile dai bordi del crepaccio, ma risulta evidente a qualsiasi personaggio che scenda sul fondo. Il forziere contiene 160 ma, 120 mo, cinque malachiti (gemme da 15 mo ciascuna), due *pozioni di guarigione* e una *pergamena di presagio*.

Il forziere contiene anche una *spada lunga +1* custodita in un fodero filigranato d’argento. Sulla spada è inciso il nome “Artiglio” e la sua impugnatura ha la forma di un rapace dalle ali spiegate. Un tempo apparteneva a un grande cavaliere di nome Aldith Tresendar, noto come il Falco Nero. Se un personaggio effettua con successo una prova di Intelligenza (Storia) con CD 15, riconosce la spada e ricorda la sua storia. Sir Aldith morì combattendo gli orchi che attaccarono il maniero sfruttando le caverne sotterranee. Artiglio andò perduta in quell’occasione, finché non fu ritrovata dal nothic. 
Pochissimi a Phandalin sanno che Falco il Cacciatore discende da Aldith Tresendar, ma il ranger non ha mai avuto interesse nel suo retaggio nobiliare o nella politica in quanto, col passare delle generazioni, i valori che il suo antenato Aldith incarnava sono stati dimenticati, in favore di ambizioni politiche e fame di potere. 

## R9. Dormitorio delle Guardie
Se un personaggio origlia a questa porta ed effettua con successo una prova di Saggezza (Percezione) con CD 10, sente alcune voci rauche che impartiscono dei comandi degradanti nel linguaggio dei Goblin, come per esempio “Lecca il pavimento!” e “Rotolati come un cane!” I bugbear in questa stanza si divertono a maltrattare il loro schiavo goblin.

>[!note]- Leggere ad Alta Voce
>Testo

In quest’area sono presenti tre **bugbear** e un **goblin**. Il goblin, Droop, sviene non appena vede il gruppo, ma un’altra creatura può usare un’azione per risvegliarlo. Altrimenti, Droop resta privo di sensi per 1d10 minuti.
I bugbear lavorano per il Ragno Nero e sono stati inviati quaggiù per aiutare Iarno a tenere in riga i Marchi Rossi e gli abitanti di Phandalin. Il capo dei bugbear si chiama Mosk e su un occhio porta una benda ingioiellata, anche se lo fa semplicemente perché gli piace, non certo per necessità.
I bugbear evitano i membri umani dei Marchi Rossi. Se i personaggi indossano i mantelli scarlatti che hanno trovato in qualche altra area, i bugbear presumono che siano al servizio di Iarno. I personaggi più astuti potrebbero perfino persuadere i bugbear a occuparsi dei “traditori” o degli “impostori” che si trovano in un’altra parte del dungeon. Se il DM ritiene che i giocatori non se la stiano cavando troppo bene a mettere in scena questo inganno, può chiedere al personaggio che ha parlato più degli altri di effettuare una prova di Carisma (Inganno) con CD 15 per convincere i bugbear a fare ciò che il gruppo vuole.

###### Interpretare Droop
Il goblin Droop non è una minaccia per il gruppo. I bugbear fanno i prepotenti con lui e lo costringono a obbedire ai loro ordini, almeno finché non si fa avanti qualcuno di più forte. Se riprende conoscenza durante il combattimento, Droop si nasconde ed evita lo scontro. È talmente codardo che se gli viene ordinato di combattere, lo fa subendo svantaggio (come spiegato nel regolamento).
Droop conosce la disposizione generale delle stanze nel nascondiglio dei Marchi Rossi, nonché l’ubicazione delle trappole e delle porte segrete. Non pensa di sua iniziativa a fornire queste informazioni, ma se gli viene chiesto, rivela tutto ciò che riesce a ricordare nel tentativo di essere utile al gruppo. Alcuni dettagli, tuttavia, potrebbero risultare confusi o mescolati. Dopotutto è pur sempre un goblin. Se i bugbear vengono eliminati, Droop tenta di entrare nelle grazie del gruppo. Non ricorda la strada per il Castello Cragmaw, ma sa che si trova a nord, in una foresta. Sa anche che i goblin Cragmaw pattugliano i dintorni di Phandalin e suggerisce ai personaggi di catturare una pattuglia per ottenere più informazioni sul castello.
I personaggi potrebbero decidere di tenere Droop con loro per un po’. Vedi il riquadro “PNG Membri del Gruppo” (pagina 11) per alcuni consigli su come gestire Droop facendone un membro del gruppo.

###### Sviluppi
I bugbear sanno anche dove si trova il Castello Cragmaw, ma non condivideranno questa informazione volontariamente. Se un personaggio interroga un bugbear catturato, può strappargli queste informazioni effettuando con successo una prova di Carisma (Intimidire) con CD 15.

>[!note]+ Tesoro
>Mosk porta alla cintura una borsa che contiene 33 ma e indossa una benda per l’occhio fatta di cuoio nero e incastonata di gemme semipreziose (50 mo). Possiede inoltre una chiave di ferro che può aprire e chiudere tutte le porte del nascondiglio dei Marchi Rossi.

## R10. Sala Comune
Quest’area funge da quartier generale e sala riunioni dei Marchi Rossi. Quando non c’è alcuna questione ufficiale da discutere, funge anche da sala comune dove le guardie della roccaforte possono rilassarsi nelle ore in cui non sono in servizio.
Se un personaggio origlia alla porta effettuando una prova di Saggezza (Percezione) con CD 10, sente che i nemici all’interno sono impegnati in una partita di aliossi. Questo genera un misterioso rumore tamburellante, seguito da varie grida e gemiti e da un improvviso brusio di voci che parlano di scommesse da pagare. Se i personaggi fanno irruzione nella stanza, sorprendono automaticamente i suoi occupanti.

>[!note]- Leggere ad Alta Voce
>*Alcuni vecchi tavoli e sedie sono sparpagliati in giro per questa vasta stanza. Lungo le pareti, decorate da tende rosse e marroni, sono state allineate alcune panche di legno e vari barilotti di birra sono stati piazzati su un tavolo e dotati di una spina. Quattro combattenti umani di solida stazza che indossano mantelli scarlatti siedono attorno a uno dei tavoli. Un cumulo di monete e di monili è visibile al centro del tavolo.*

**Quattro malviventi dei Marchi Rossi** bevono e giocano ad aliossi quando i personaggi entrano. La partita è in procinto di degenerare, come capita spesso. I dadi sono truccati e il malvivente che li possiede, naturalmente, sta vincendo. Tutti e quattro hanno bevuto parecchio e sono considerati avvelenati ([[Condizioni#Avvelenato]]).
I Marchi Rossi riconoscono immediatamente come impostori gli eventuali personaggi che indossano un mantello scarlatto. Tuttavia, un personaggio con una buona parlantina potrebbe riuscire a spacciare lui e i suoi compagni per “nuove reclute”, specialmente se si offre di unirsi alla partita. Se il DM ritiene che i giocatori non se la stiano cavando troppo bene a interpretare l’inganno, può chiedere al personaggio che ha parlato di più di effettuare una prova di Carisma (Inganno) con CD 10 per imbrogliare i Marchi Rossi.

>[!note]+ Tesoro
>Le ricchezze di questa stanza sono tutte visibili sul tavolo, dal momento che sono state usate come posta della partita. (Rovesciare il tavolo o mescolare il bottino dei nemici è un ottimo modo per distrarli temporaneamente.) Il totale ammonta a 75 mr, 55 ma, 22 me, 15 mo e un paio di orecchini d’oro con un minuscolo rubino incastonato (30 mo).

## R11. Laboratorio del Mago
Da oltre le porte di questa stanza è possibile sentire il rumore di qualcosa che bolle e che gocciola effettuando con successo una prova di Saggezza (Percezione) con CD 15.

>[!note]- Leggere ad Alta Voce
>*Questa stanza sembra essere il laboratorio di un mago. Un topo zampetta sul pavimento per rifugiarsi sotto un grosso tavolo da lavoro carico di storte, alambicchi, serpentine da distillazione e altri strumenti alchemici, tutti pieni di sostanze messe a scaldare che gorgogliano costantemente. Le mensole sono piene di rotoli di pergamene e di tomi dall’aspetto strano.*

Anche se Bastone di Vetro si trova nel suo alloggio (area R12), non ha lasciato i suoi esperimenti insoddisfatti. Il suo malvagio famiglio, un **quasit** di nome Zeond, si nasconde qui e sorveglia il lavoro del suo padrone.
Zeond è invisibile ([[Condizioni#Invisibile]]) quando il gruppo entra e non attacca immediatamente. Piuttosto, osserva da vicino il gruppo e aspetta che i personaggi siano coinvolti in una battaglia prima di attaccare. Dopo l'attacco, Zeond diventa di nuovo invisibile e si nasconde, alla ricerca di un'occasione per infliggere danni a un personaggio indebolito. Il quasit non vuole ritrovarsi ad essere il bersaglio di più nemici.
Se Zeond segue il gruppo in altri luoghi all'interno del nascondiglio, supponi che possa farlo senza essere scoperto finché rimane invisibile.
***Libri e Appunti.*** Iarno sta cercando di apprendere l’arte di mescere pozioni e fabbricare misture alchemiche. I libri e gli appunti sparpagliati per la stanza sono testi di alchimia elementare. Qualsiasi personaggio competente in Arcano può capire che l’apparecchiatura di Iarno sembra predisposta per mescere pozioni di invisibilità... anche se finora non sembra esserci riuscito.
Tra i libri c’è un tomo scritto in Nanico: si tratta del diario di un avventuriero di nome Urmon e narra la storia della Miniera Perduta di Phandelver e della Forgia degli Incantesimi. (Il DM condivide con i giocatori le informazioni del primo e del secondo paragrafo della sezione “Background”, se non lo ha già fatto.) Inoltre, Urmon parla di come stesse cercando una mazza magica chiamata Portatrice di Luce, commissionata dai sacerdoti di Lathander, il dio dell’alba, ai maghi che lavoravano assieme agli gnomi e ai nani del Patto di Phandelver. La mazza andò perduta quando la Caverna dell’Onda Tonante e la sua miniera scomparvero dalla storia. (I personaggi potrebbero ritrovare la mazza nella quarta parte, “La Caverna dell’Onda Tonante”.) Inoltre Urmon racconta di una zona della Caverna dell'Onda Tonante che sembrava molto più antica e che non sono riusciti ad esplorare in quanto bloccata da un portone con inciso sopra l'effige di un drago di platino e sigillato da un'antica magia. (Urmon fa riferimento al Tempio di Bahamut, Area W19).

###### Sviluppi
Dal momento che Iarno e il suo quasit famiglio condividono un legame telepatico, il mago (nell’area 12) sa che i personaggi stanno arrivando e ha tempo di prepararsi ad affrontarli.

>[!note]+ Tesoro
>La maggior parte del materiale contenuto in questa stanza è privo di valore, ma tre bottigliette contengono dei reagenti rari: mercurio, bile di drago e belladonna in polvere. Ognuna vale 25 mo se venduta a uno speziale o a un alchimista.

## R12. Alloggi di Bastone di Vetro
Se i personaggi raggiungono questa stanza dal passaggio segreto dell’area 7, possono cogliere di sorpresa il capo dei Marchi Rossi, Iarno “Bastone di Vetro” Albrek. Altrimenti il suo topo famiglio lo avverte di chiunque passi attraverso l’area 11 e il mago fugge prima che i personaggi arrivino.

>[!note]- Leggere ad Alta Voce
>*Le pareti di questa camera da letto sono ricoperte di drappi scarlatti. La mobilia include una piccola scrivania, una sedia, un comodo letto e un forziere di legno ai piedi del letto.*

Se Iarno è stato sorpreso, il DM aggiunge il paragrafo seguente.

>[!note]- Leggere ad Alta Voce
>*Un basso umano dalla barba nera e vestito con un’ampia tunica siede alla scrivania, intento a studiare un tomo. Indossa uno sfarzoso mantello di ermellino. Tiene a portata di mano un magnifico bastone di vetro appoggiato alla sedia.*

Se il quasit nell’area 11 avverte [Bastone di Vetro](https://5e.tools/bestiary.html#iarno%20%22glasstaff%22%20albrek_pabtso) che ci sono guai in arrivo, Iarno prende il suo bastone della difesa (vedi l’appendice A) e le pergamene nel suo forziere (vedi la sezione “Tesoro”), per poi fuggire attraverso la porta segreta situata nell’angolo nordest della stanza. Nella fretta, Iarno dimentica nella stanza una lettera del Ragno Nero (vedi la sezione “Sviluppi”) e non richiude completamente la porta segreta. I personaggi dispongono di vantaggio alle prove di caratteristica effettuate per notare la porta segreta leggermente socchiusa (vedi “Vantaggio e Svantaggio” nel regolamento). Per ulteriori informazioni sulle porte segrete, vedi la sezione “Tratti Generali” (pagina 20).
Se riesce a fuggire, Iarno raggiunge l’area 1 (attraverso le aree 7 e 8) e afferra la sacca nascosta nella cisterna di quell’area. Se il nothic dell’area 8 è ancora vivo, Iarno gli ordina di intercettare gli inseguitori. Se i personaggi lo raggiungono, Iarno beve la pozione di invisibilità nascosta nella sacca e fugge dal nascondiglio. A discrezione del DM, potrebbe ricomparire successivamente nel corso dell’avventura.

###### Interpretare Iarno
Iarno è un ex-membro dell’Alleanza dei Lord che, una volta giunto a Phandalin, ha colto un’opportunità per arricchirsi. In origine il mago aveva l’incarico di fondare una forza di vigilanza, ma decise invece di radunare un gruppo di fuorilegge e di malviventi locali per assicurarsi una posizione privilegiata in paese.
Iarno sapeva dell’esistenza del Ragno Nero grazie ai suoi contatti nell’Alleanza dei Lord e ottenne un incontro con lui. Il drow promise di condividere i segreti e le ricchezze della Forgia degli Incantesimi con il mago in cambio del suo aiuto e della sua lealtà.
Iarno mantiene un atteggiamento elegante e cortese, rivolgendosi ai malviventi con l’appellativo di “miei cari signori” e riferendosi agli atti più sordidi come i rapimenti e gli incendi definendoli “quello spiacevole piccolo affare” o “quella sfortunata tragedia”. Si rivolge ai personaggi chiamandoli “ospiti” e si scusa per non aver fornito loro un intrattenimento adatto in occasione di questa visita. Dietro questa facciata di cortesia, tuttavia, Iarno è spietato e arrogante esattamente quanto i fuorilegge dei Marchi Rossi.
Se minacciato, Iarno usa il suo bastone di difesa per lanciare armatura magica su se stesso, poi lancia alcuni incantesimi offensivi sui nemici che è in grado di vedere. La scheda delle statistiche di Iarno contiene la lista degli incantesimi che ha preparato. Per le descrizioni e gli effetti di quegli incantesimi, vedi il regolamento. Iarno usa il potere scudo del suo bastone per incrementare le sue protezioni.
Se scende a 8 punti ferita o meno e non gli resta nessuna via di fuga, Iarno si arrende. Considera la sua vita più preziosa di qualsiasi cosa e si comporta da prigioniero modello, nella speranza che il Ragno Nero venga a sapere in qualche modo della sua situazione e “organizzi la sua liberazione”.
Se interrogato mentre è prigioniero, Iarno rivela le informazioni seguenti, che sono tutte vere:
- Il Ragno Nero è un drow (un elfo oscuro).
- Il Ragno Nero ha inviato tre bugbear per aiutare Iarno a tenere la popolazione di Phandalin sotto controllo, ma i Marchi Rossi se la sono cavata anche senza di loro. 
- Il Ragno Nero è alla ricerca della Caverna dell’Onda Tonante per impadronirsi della Forgia degli Incantesimi. I nani e gli gnomi del Patto di Phandelver usavano la forgia magica per fabbricare potenti oggetti magici.
- Nessun altro membro dell’Alleanza dei Lord è al corrente del tradimento di Iarno.

###### Sviluppi
Vari documenti e appunti sono impilati ordinatamente sulla scrivania. Si tratta per buona parte di ordini scritti che Iarno intende spedire agli speziali e agli alchimisti degli insediamenti vicini per ulteriori materiali da aggiungere al suo laboratorio. I personaggi trovano anche una lettera firmata con il simbolo del Ragno Nero (consegnare Nota fatta a mano). 

>[!note]- Leggere ad Alta Voce
>*Lord Albrek,*
>*Le mie spie a Neverwinter mi informano che presto arriveranno alcuni stranieri a Phandalin. Potrebbero lavorare per i nani. Catturali se puoi, uccidili se devi, ma non permettere che interferiscano nei nostri piani. Assicurati che ogni eventuale mappa nanica in loro possesso mi sia consegnata rapidamente. Conto su di te, Iarno. Non deludermi.*

Se Iarno viene messo sotto custodia, Sildar Hallwinter fa in modo che il mago sia incarcerato nella villa del borgomastro finché non potrà essere trasferito senza rischi a Neverwinter. Se Iarno affronta o meno il processo per i suoi crimini è qualcosa che va oltre la portata di questa avventura. Il Ragno Nero ha troppo da fare per interferire nel destino del mago.

>[!note]+ Tesoro
>AI piedi del letto di Iarno c’è un solido forziere di legno che non è chiuso a chiave e che contiene le parti migliori dei bottini che i Marchi Rossi hanno accumulato negli ultimi due mesi. Il forziere contiene 180 ma, 130 mo e un sacchetto di seta contenente cinque cornioli (10 mo ciascuno), due peridotiti (15 mo ciascuna) e una perla (100 mo). Contiene anche due oggetti magici che Iarno ha portato con sé da Neverwinter: una *pergamena di charme su persone* e una *pergamena di palla di fuoco*. Iarno possiede inoltre un bastone di difesa (vedi l’appendice A).

