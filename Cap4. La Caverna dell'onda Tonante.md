### Mostri Erranti
Mostri di ogni genere si aggirano in tutte le aree della miniera. Gli incontri casuali servono a ricordare ai giocatori che i mostri non sono necessariamente vincolati a un’area specifica e che nessuna parte del dungeon è sicura. Gli incontri con i mostri erranti sono un modo efficace di mantenere i giocatori e i personaggi sulle spine, alleviare la noia dei giocatori e consumare le risorse del gruppo. Tuttavia, troppi incontri casuali possono diventare tediosi, quindi il DM dovrà usarli con parsimonia. Se i personaggi trascorrono troppo tempo nella stessa area, il DM può controllare se compaiono dei mostri erranti tirando un d20. Con un risultato di 17–20, ha luogo un incontro. Viceversa, se i giocatori sembrano irrequieti, il DM può decidere direttamente che si verifica un incontro: tira un d12 e consulta la tabella “Mostri Erranti” per determinare ciò che il gruppo incontra.

###### Mostri Erranti

| Tiro di Dado | Risultato            |
| ------------ | -------------------- |
| 1-3          | Uccelli Sitgei (2d4) |
| 4-5          | Ghoul (1d4)          |
| 6            | Grick (1d4)          |
| 7-8          | Bugbear (1d4)        |
| 9            | Scheletri (1d6)      |
| 10           | Zombi (1d6)          |
| 11-12        | Ameba Paglierina (1) |

# Tratti Generali
La miniera è fredda, umida e sorprendentemente ventosa. In molti dei suoi passaggi soffia una forte brezza, che scorre dall’area 1 verso l’area 16.
***Soffitti***. I tunnel sono alti 3 metri, salvo dove specificato diversamente. I soffitti delle stanze sono alti 6 metri, mentre le caverne naturali hanno soffitti alti 9 metri e disseminati di stalattiti.
***Porte***. Salvo dove specificato diversamente, tutte le porte sono alte 1,8 metri, larghe 1,2 metri, fatte di lastre di pietra dello spessore di quindici centimetri e dotate di maniglie e cardini di ferro. Le porte sono basse e larghe (l’ideale per i nani).
***Pareti***. Le pareti sono in pietra lavorata. In alcune aree (14, 15, 19 e 20), sono rivestite di blocchi di pietra ben squadrati.
***Pavimenti***. Tutti i pavimenti sono di pietra liscia naturale.
***Luce***. Non c’è luce, salvo dove indicato diversamente. I riquadri di testo presumono che i personaggi siano dotati di fonti di luce o di scurovisione.
***Stalagmiti***. Queste guglie di roccia, presenti in molte caverne naturali, spuntano dal pavimento e possono essere usate per ottenere copertura (vedi “Copertura” nel regolamento).


> [!NOTE] Rimbombo delle Onde
> Tutti i migliori dungeon possiedono delle caratteristiche che li rendono unici e la Caverna dell’Onda Tonante non fa eccezione. Il rombo ritmico delle onde che si infrangono riverbera in tutta la miniera ed è abbastanza forte da far tremare la pietra sotto i piedi dei personaggi. Le onde si ripetono a intervalli di circa due minuti e si fanno più forti in direzione nordest.
>La Caverna dell’Onda Tonante è molto lontana dall’oceano, ma una caverna della miniera, invasa dall’acqua, è collegata a una sorgente sotterranea di acqua calda. Quella sorgente ribolle in continuazione, fino a generare un geyser che sale all’interno di uno stretto condotto di pietra, generando un suono simile a quello di un’onda che si infrange contro le rocce. Il DM può descrivere questo suono ai giocatori di tanto in tanto. Servirà a stuzzicare la loro curiosità e ad attirarli verso la sua origine, conducendoli di conseguenza verso il cuore della miniera.

